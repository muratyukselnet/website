---
title: 'Japonya Gezim'
excerpt: '2017de yaptigim japonya gezimden izlenimler, deneyimler ve gidecekler icin ufak oneriler' 
coverImage: '/static/images/blog/0_WcZ9gYnet_yod6Uk_.jfif' date: '2017-07-05T21:31:32.112Z' 
author:
    name: Murat Yuksel 
    picture: '/static/images/muratyuksel.png' 
ogImage:
    url: '/static/images/blog/0_WcZ9gYnet_yod6Uk_.jfif'
---

Nasıl anlatsam, nereden başlasam çok bilemedim ama şöyle olsa daha iyi olacak sanırım:
önce kronolojik olarak planlamadan başlayıp gün gün nerelere gittiğimi yazayım, ikinci olarak da konu başlıklarına göre
ayırıp görüşlerimi yazayım istiyorum.

### Japonya Ne Alaka ###

Arkadaşlarım bilir, daha önce bir yabancı ülke görmedim. Ara ara Türkiye içinde gezsem de Japonya benim için büyük bir
adımdı gerçekten. Peki neden Japonya? Aslında bunun tarihi taa 13–14 yaşlarında ataride Tsubasa oynadığım yıllara kadar
dayanır. O zamanlar kardeşimle oyunu oynarken farkında değildik ama oyunda Japonca karakterleri çözmeye çalışıyorduk.
Pas için k’ye benzeyen karakterle başlayan seçeneği seçmeyi biliyorduk ama onun hiragana わ olduğunu bilmiyorduk. Hatta
her maç sonrası, kaldığımız yerden devam etmemizi sağlayan 4 kelimelik Japonca kodu da bol bol kağıtlara yazmışlığımız
da var. Bunun dışında Japonya hep aklımda dost ülke, ileri teknoloji, iyi ve saygılı insanlar kelimeleriyle yer etmişti.
Peki ne oldu da o bileti aldım?

Bir yıl kadar önce bi şekilde lazım olur diye pasaportu çıkarttım. Aklımda da bi yerlere gezmeye gitmek var sürekli ama
yeri kestiremiyorum. Balkanlar var, Ukrayna, Gürcistan, Azerbaycan yakın yerler en azından… Avrupayı düşünüyorum ama
nedense “vize” mevzusu, kafalarına göre kabul etmeme ihtimalleri, sadece ülkelerine giriyoruz diye para vermek çok itici
geliyor. Neyse bi kere yıllık izni yurt dışı için kullanıcam dedikten sonra Skyscanner’dan uçak fiyatları taramaya
başladım. Nedense gözüm hep uzak doğuya kayıyor. Fiyatlar da açıkçası idare edilebilir gibi geldi. Bi süre Japonya’yı da
dahil eden güzergahları (Singapur — Japonya — Türkiye, Kore — Japonya — Türkiye, Tayland — Japonya — Türkiye…) izlemeye
fiyatlarını takip etmeye başladım. 2 hafta belki biraz daha fazla zaman geçmişti, ara ara indirim var diye bildirimler
geliyordu, ben de açıp farklı rotaları deniyordum.

Yine farklı kombinasyon denemelerimden birinde Japonya’nın Fukuoka şehrine inersem daha ucuz olduğunu fark ettim. Fiyat
o zamana kadar bulduğum en iyi fiyattan yaklaşık %20 daha ucuzdu. Arkadaşım da yanımdaydı, ona da söyledim. O da güzel
bi laf etti: “Eğer bu bileti almazsan bulacak bahanen olur her zaman ve gitmezsin. Gideceksen al bu bileti” Ben de hak
verdim, kendimi biliyorum. O yüzden aldım o bileti. Gerisi araştırma ve planlama sürecine kaldı. Kime bunu söylesem
büyük cesaret işi olduğunu söyledi ama yazının sonlarına doğru siz de anlayacaksınız, Japonya ilk yurt dışı deneyimi
için sanılanın aksine gayet uygun bir yer.

### Hazırlık Süreci ###

Bileti alana kadar Facebook’tan ve gezgin bloglarından biraz biraz okumuştum ne yapılır ne edilir diye. Uzun aramalar
okumalar haritada gezmeler sonucunda fazla bile hazırlandığımı söyleyebilirim. Maddi kısmı ufak bi hesap kitap sonucu
her ay kenara biraz para atarak halledebileceğimi fark ettim.

Bu konudan ekonomi başlığında daha detaylıca bahsedicem. Dil konusu için Memrise diye bir uygulama buldum, daha doğrusu
bir iki başka uygulama denedikten sonra bunda kaldım. Size her gün 5–10 kelime öğretiyor, okunuşu ve Latin alfabesi ile
yazılışı ile. Daha sonra sürekli en son kendiniz ezbere yazabilinceye kadar tekrar ettirerek ezberletiyor. Her gün
önceki günlerin kelimelerini de tekrarlarınız arasına serpiştirerek unutmanıza engel oluyor. Yanlış cevapladığınızda o
kelimeyle daha sık karşılaşıyorsunuz. Faydasını gördüğümü söyleyebilirim. Hatta bazı kelimeleri bilmem Japonları
şaşırttığı bile oldu.

Aliexpress’ten 50 LT’lik bir sırt çantası sipariş ettim. Bu boyutta çantayı eğer çok da tıka basa doldurmazsanız uçağa
el bagajı olarak sokabiliyorsunuz. Benim de hedefim o çanta kadar eşya götürmekti. Gezimin tarihleri Japonya’da baharın
geldiği yazın sıcaklarının da çok ağırlaşmadığı döneme denk geliyordu. Yine de garantici biri olarak yağmurluk ve ufak
bi şemsiye aldım. Ceket almayı ihmal etmedim. Onun dışında genelde tişört kot, bi tane biraz daha kalınca bir üst ile
kıyafetleri tamamladım.

Japon adetlerinden biri de seyahat sonrası tatlı bir şeyler getirmekmiş. (omiyage) Ben de bunu öğrenince ufak kutularda
lokum bulup bir kaç kutu attım çantaya. Japonya’da elektrik prizleri yuvarlak değil düz. Daha da önemlisi 220 Volt 50
Hertz değil 100 Volt 60 Hertz. Bunu göz önünde bulundurarak şarj aletlerinizin o ufak ufak yazılarını kontrol etmenizde
fayda var. Benim şarj aletlerinden biri 100–220 V olduğu için sıkıntı olmadı. Priz için de bi universal dönüştürücü
aldım. Yine Aliexpress gibi sitelerde 10TL civarına bulunabiliyor. Beklemek istemezseniz Migrosta falan da gördüm.

Gezi planı yaparken de bir planlama aracına çok ihtiyaç duydum, bir kaç site uygulama denedikten sonra inspirock.com ile
karşılaştım. Aradığım özelliklerin tamamını veren tek site diyebilirim. Hangi gün hangi şehirde olacağınızı işaretleyip,
gün gün hangi saat nereye gideceğinizi giriyorsunuz. Size zaten dolu bir takvim ile geliyor ama takvimdekiler genelde
sizin planınızla uyuşmaz onları temizliyorsunuz. Sonra eklerken de turistik yerlerin listesinden istediğinizi
seçiyorsunuz. Inspirock sizin için o saatte o gün orası açık mı, o saatte başka planınız var mı, planınızdaki önceki yer
ile arasındaki mesafe ve varış süresini hesaplayarak ilgili yere yerleştiriyor. Biraz kurcaladıktan plan yapmanın gayet
zevkli olabileceğini göreceksiniz. Benim buradaki sıkıntım yapmak istediğim şeylerin çok, zamanın az olmasıydı. O yüzden
biraz tıka basa doldurdum planı, o yüzden de bazı yerlere gidemedim, ya da çok daha az zaman ayırmak zorunda kaldım.
Yine de basit bir to do listten çok daha fazla yararlandım.

Hazırlık için ikinci önemli şey ise ulaşım. Öncelikle eğer bol şehir değiştirecekseniz ve hızlı tren kullanacaksanız
turistlere özel JRPass almanızda fayda var. Bu haftalık ya da 2 haftalık alınan sınırsız tren bileti denebilir.
Japonya’te bizdeki TCDD gibi tek raylı ulaşım firması yok. O yüzden şehir içlerinden subway denilenlere ya da bazı
bölgelerdeki özel firmalara ait hatlara binemeyeceksiniz, ya da parasını vermeniz gerekecek. Yine de şunu
söyleyebilirim, benim gibi 4–5 şehir görecekseniz almaya değer. Bunun bölgesel olanları, otobüsler için olanları da
varmış ama ben ülke genelinde geçerli olanı tercih ettim. Gezeceğiniz yere göre en uygun olana bakmak lazım.

Ulaşım demişken offline harita uygulaması indirmeyi de unutmamak lazım. Bendeki 2 uygulamadan birinde metro hatları
bulunmuyordu. Japonya’da böyle bi haritanın pek bir anlamı yok. Yol sorarken bile genelde şu durak nerede diye sorduğum
için durak isimlerini bilmek iyi oluyor. Bunun dışında merakınız varsa biraz anime ya da Japonca filmler seyretmek,
kültürlerini din/dil/tarihlerini araştırmaktan zarar gelmez.

Şunu söylemekte de fayda var, gitmiş görmüş kişilerin hikayelerini, yorumlarını okurken bu tecrübelerin ona özel
olabileceğini unutmamak gerekiyor. Yani koskoca bir ülkeden bahsediyoruz. Aslında aradığınız her şeyi bulabilirsiniz
demek bu, eğlence mekanları, sanat, kültür, deniz, din, spor… Bu yüzden giden kişilerin de tecrübeleri yaşadıkları çok
farklılık gösterebiliyor. Kimisi Kyoto’ya gittim çok sıkıldım diyebilirken, benim gibi biri hayatımın şehri diyebilir.
Hazırlık sürecine vize ile ilgili bir şey yazmıyorum çünkü vize istemeyen bir ülke, girişte de hiç bir şey sormadılar,
ufak bir form dolduruyorsunuz sadece. Dikkat edilecek bir şey eğer aktarma yapıyorsanız aktarma yaptığınız ülke transit
vizesi istiyor mu kontrol edin. Bir de Kore’de eğer aktarmam daha uzun sürseydi hava alanının düzenlediği şehir içi
turlara katılabiliyordum. Bunu sağlayan birkaç hava alanı var (Atatürk ve Singapur’da da bu var)

Maddi hazırlık için ekleyeceğim bir şey var. Ben plan yapmaya başladıktan sonra 2–3 ay maaştan artanı dolara çevirip
kenara attım. Gitmeden de orada 2–3 gün yetecek kadar parayı Yen’e çevirtip öyle gittim. Orada her zaman exchange ofis
bulamayabiliyorsunuz. Örneğin pazar günü açık bulamazsınız kesinlikle, hava alanında da ciddi anlamda kazık yiyorsunuz,
dönüşte en son kalan ufak paraları çevirirken gördüm kazığın boyutunu.

Bir de kalacak yer olayı var. Couchsurfing olayını değerlendirebilirsiniz evet ama açıkçası pek sürpriz yaşamak
istemediğimden, ayrıca birazcık daha pahalı olması olasılığına rağmen metro güzergahından uzaklaşmak istemediğimden
hotel/hostellerden yer ayırttım. 1–2 ay önceden yer baksanız ve ücretsiz iptalli yerlerden yer ayırtsanız iyi edersiniz
son aya kalırsa hem yer bulamayabiliyorsunuz, hem de eğer ücretsiz iptaliniz varsa sonradan uygun bulsanız da
değiştirebiliyorsunuz. Benim kalacağım yerler 1 ay öncesinden %90 hazırdı.

Bir de gideceğiniz tarihlerde oralarda özel bir etkinlik festival var mı diye de bakmak faydalı olabilir, o dönemler
doluluk oranları ve fiyatlar artabiliyor.

### Gün 1: Varış — Fukuoka ###

Uzun bir yolculuktan sonra (2 aktarma toplam 20 saat) ilk olarak Fukuoka’ya akşam saatlerinde indim. Önceden öğrendiğim
üzere metroya koştum. İlk işim IC kart çıkartmak oldu. Bu kartlar bizim İstanbul karta benziyor, içine para atıp
kullanıyorsunuz. Ama sadece metroda değil, bazı marketlerde, yol kenarlarındaki bazı otomatlarda, hatta bazı müze
girişlerinde bile geçerli olabiliyor. Kart alması da basit, para yüklenilen otomatlardan 500 yen depozito ile kart
alabiliyosunuz. Geziniz bittiğinde görevlinin yardımıyla içindeki parayı ve depozitonuzu geri alıyorsunuz.

Bir de ufak hatırlatma; Japonya’da metroya girerken eğer IC kart basmadıysanız bilet alıyorsunuz, bu bileti atmayın,
çıkışta göstermeniz gerekiyor. Çünkü burda her yer aynı fiyat değil, atıyorum 3 durak sonrası için 170 yen veriyorsanız
10 durak sonrası için 260 yen veriyorsunuz. Bu yüzden indiğiniz durak önemli, bileti de saklayıp turnikeden geçerken
görevliye gösteriyorsunuz. IC kartı olanlar için durum daha kolay, girerken de çıkarken de basıyorsunuz, kendisi
hesaplayıp hesabınızdan düşüyor.

İkinci iş oteli bulmak; bu sandığımdan biraz daha zor oldu açıkçası. Sırtınızda tam dolu 50 LT çanta ve bir de ufak sırt
çantası ile haritadaki yeri arıyorsunuz. Fukuoka diğer yazacağım yerlere göre daha az turist çeken bir yer olduğu için
burada yerlerin Romaji (Japoncanın Latin alfabesi ile yazılanı) yazılar bulamıyorsunuz. Ben de bunun kurbanı olarak bir
iki sokak gezip en son birine sorayım dedim. Kadın şöyle arkama doğru baktı işte burası dedi. Meğer az önce önünden
geçmişim. O geceyi orada güzelce dinlenip yol yorgunluğunu atarak geçirdim. Uluslar arası uçuşlarda sizi aç
bırakmıyorlar, bu güzel, yatmadan da çantama hazırlayıp koyduğum ufak sandviçlerden yedim. Sabah erkenden kalkıp
yakınlardaki Ohori ve Maizuru parkları dolandım.

![Maizuru Park Fukuoka](/static/images/blog/0_WcZ9gYnet_yod6Uk_.jfif)
🔗 [Maizuru Park Resimlerine buradan ulaşabilirsiniz](https://goo.gl/photos/ewYAku3t9QuHbWu79 "Fukuoka Google Album") 

JRPass’ı bilete çevirecek ofis 10’da açılıyordu. Ben de 10’a doğru otele dönüp çıkışımı yapıp Hakata istasyonuna yola
koyuldum. Önce JRPass’ımı aldım sonra da Hiroshima için bilet ayırtıp treni beklemeye başladım. Şehirler arasın
yolculuklarda trende dikkat edilmesi gereken bir şey var. Bu trenlerin genelde ilk 3 vagonu rezervasyon dışı oluyor.
İsterseniz bilet almadan JRPass’inizi gösterip girip bu rezerve edilmemiş vagonlar için sıraya girebiliyorsunuz,
vaktiniz var ve biletler bitmemişse de bilet alıp diğer vagonlarda numaralı olarak oturabiliyorsunuz. Rezervesiz olan
için ise kalabalık bir zamana ve istasyona denk gelirseniz oturacak yer bulamayabilirsiniz onu da hatırlatayım. 

### Gün 2: Hiroshima Miyajima ### 

Sabah 12’ye doğru Hiroshima’da oldum. Aslında ilk planlarımda buraya daha erken geçip Hiroshima
müzesi, Barış parkını gezip, bi okonomiyaki yiyip sonra öğleden sonra 1–2 gibi Miyajima adasına geçmek vardı. Fakat
JRPass ofisi 10’da açıldığı için bu saate kaldım. Miyajima adası Hiroshima’ya 20–25 dk tren mesafesinde, inince feribot
ile karşıya adaya geçebiliyorsunuz. Bu ikisinde de JRPass geçiyor sadece gösterip geçiyorsunuz. Aceleye gelince mecburen
direk adaya geçtim. Tabi çantalar sırtımda, adanın önemli bir kısmını (zaten gezeceğim yerler) geçerek hostele vardım.
Burada çantamı bırakıp kendimi dışarı attım.

![Itsukushima torii gate](/static/images/blog/DSC03370.JPG)

Bu ada özellikle yakınlara gelenlerin uğramadan gitmediği bir yer. En
önemli özelliği de Itsukushima shrine’a ait torii kapısı. Gün içerisinde gelgit etkisi ile bu kapının dibi su ile
doluyor ve sanki suda yüzüyormuş gibi bir görünüm oluyor. Yaklaşık 11–12 saatlik döngülerle sular çekilip tekrar
geliyor. Sular çekildiğinde insanlar akın akın kapının dibine kadar gidip resim çekiliyor. Bunun dışında adada serbest
şekilde geyikler dolaşıyor. Özellikle iskeleye yakın olanlar insanlarla çok yüz göz olmaktan şımarmış sanırım. Ben de
ilk fotoğraf çekeyim derken istasyondan aldığım ada haritasını kaptırdım, yarısını yedi hayvan.

![Miyajima geyikleri](/static/images/blog/1_xD75Jdem7DEj38iZ9Pzl1A.jpeg)

Adanın istiridyesi ve deniz yıldızı şeklide şekerlemesi ünlü. Yemek için başka şeyler arıyorsanız merkez civarında
kurulan tezgahlardan dil, ahtapot, tavuk gibi şeyler yiyebilir (dil yedim gayet güzeldi tavsiye ederim, biraz sert ama
tat olarak daha normal ve doyurucu) ya da restoranlarda normal Japon mutfağından (noodle, udon, pilav, et …) devam
edebilirsiniz. Adanın tepesine doğru 3 farklı yoldan yürüyebiliyorsunuz. Ortadaki yolu takip ederseniz teleferikle
tepeye çıkabilirsiniz. Bu yollar yine nereden baksanız en azından yarım saat bir saat dikine yürümeyi gerektiriyor. Ben
de biraz enerji kalsın diyerekten kırmızı köprüye kadar yürüyüp geri döndüm. 

Merkezde bulunan tapınaklarda fotoğraflar
çekildikten sonra da adanın doğusuna doğru yürüyüşe çıktım. Bu kısım biraz daha sessiz ama yürüyüş için mükemmel
diyebilirim. Adada saat 5–6’dan sonra açık dükkan neredeyse hiç kalmıyor. Ama tapınakların ve sahilin ışıklandırmasını
gördükten sonra geceyi burada geçirdiğime sevindim diyebilirim. Kaldığım hostel de cidden çok huzurluydu (Miyajima Guest
House Mikunya), odadan çıktığınızda önünüzde güzel düzenlenmiş bir bahçe buluyorsunuz. Mutfağı geniş ve kahvaltı için
yeterli malzeme ücretsiz olarak sağlanıyor. Ayrılmadan yanımda getirdiğim lokumları da ikram ettim çok hoşlarına gitti.
Evin sahibinin (hostel değil de ev diyor biz de onun misafirleriyiz) otantik eşyalardan oluşan bir de köşesi vardı, yine
yanımda getirdiğim nazar boncuklu süsü de verip, karşılığında hediye ettiği, şans getirdiğini söylediği boncuklu bir
süsü alıp oradan ayrıldım. 

🔗 [Miyajima Resimlerine buradan ulaşabilirsiniz](https://goo.gl/photos/vcbYzQaYQKjCUpF19 "Miyajima Google Album")

### Gün 3: Osaka ###

Osaka’ya vardığımda sabah 11 civarıydı aslında gayet erken vardım sayıyorum kendimi. Oteli de Shin-Osaka
istasyonuna çok yakın seçmiştim. Yine her zamanki gibi gidip çantamı bıraktım. Sonra da en yakın hedef Osaka Bilim
Müzesine yürümeye başladım.

Müzede çocukluğuma döndüm diyebilirim Orta okul lisede lakabım NASA’ydı, bilimsel kitaplar okumayı çok severdim, o
zamanlara bi gittim geldim. Normalde 1 saatte çıkarım diyordum ama 4 kat müzeyi anca 2 saatte bitirebildim. 

![Osaka Bilim Müzesi](/static/images/blog/DSC03616.JPG)

🔗 [Osaka Bilim Müzesi buradan ulaşabilirsiniz](https://goo.gl/photos/f3LLa835x6DZoDSU8 "Osaka Science Museum Google Album")

Sonraki
durak Osaka kalesi, zamandan tasarruf için metroyu kullandım bu sefer. Osaka’da metro sistemi karışık gözükse de gayet
kolay aslında. Şehir merkezini ortasına alan halka şeklinde bi hat var genelde bu hat üzerinde gidiyorsunuz. Hat
üzerindeki bi durak da Osaka Kalesi durağı. Duraktan indiğinizde sizi kaleyi çevreleyen park girişinde amatör müzik dans
grupları karşılıyor. Gayet sağlam yer altı grupları da gördüm, konser verse para verip izlersin o derece.

Parka doğru
ilerledikçe parkın öyle küçük olmadığını anlıyorsunuz. Bu aşamada biraz açlık hissedip tezgahtan takoyaki aldım. Püre
gibi bi harcın içinde ahtapot ayaklarından oluşan top şeklinde bi yemek bi pakete 8 tane koyuyorlar. Ben nedense pek
sevmedim. Şöyle açıkliyim sıcak yemek gerekiyor soğuyunca tadı bir şeye benzemiyo, çok sıcakken de ben yiyemedim ağzım
yandı.

Park içinde bir de sahne var bilmiyorum ücretli mi ama gayet sağlam konser vardı ben oradayken bir kaç şarkıyı dışarıdan
dinledim sonra alana gideyim derken bitti dağıldılar. Fakat iyi oldu çünkü daha fazla oyalansaydım güneş batmadan kaleyi
göremezdim. Kale hakikaten kale, iç içe döne döne koridorlarla ulaşıyorsunuz, çevresinde de dev bir hendek var. Yanına
varınca ise manzara gayet güzel. Saat 4–5 civarıydı sanırım bir tarafınızda Osaka manzarası, diğer tarafta şu manzara:

![Osaka Kalesi](/static/images/blog/0_hRodwlVk3Sdh8Wmw_.jfif)

Burada güneşin batışını izledikten sonra Osaka’nın daha renkli, ışıklı gürültülü taraflarına doğru yola koyuldum. Planım
Tennoji istasyonunda inip oradaki parkın içinden geçip Shinsekai’den geçip Dotonbori’ye kadar yürümekti. Shinsekai’nin o
janjanlı tabelaları, ışıklı, heykelli, renkli restoranları arasından yürüdüm fakat Dotonbori’nin yönü konusunda emin
olamadım.

![Shinsekai Restorantlar](/static/images/blog/0_09WCcrthEQsqYJO9_.jfif)

Işıkların verdiği sersemlikle terse yürümiyim diye birine sorayım dedim. Bisikletli 2 kişi duruyordu yolun kenarında,
yaklaştım sordum “Dotonbori, this way?” diye. Adam da durdu gösterdi yönü, bu tarafa yol sağ sol yapıyo demeye çalıştı
sanırım eliyle. Ben de teşekkür ettim o yöne doğru yürümeye başladım. Daha sokağın sonuna yeni varmıştım ki yolu tarif
eden adam geldi yanıma indi bisikletten yine hareketlerle ben götüreyim seni dedi. Beraber yürümeye başladık. Ara ara
nerelisin, ne kadar kalacaksın gibi sorularla muhabbet etmeye çalıştık ama İngilizcesi pek iyi olmadığından her soruda 2
dakika düşünerek soruyordu. Ben de bildiğim 3–5 kelime Japoncayı cümle içerisinde kullanmaya çabaladım anlaştık bir
şekilde. 

Sonunda ünlü Glico Man tabelasının önüne kadar geldik. Burada adettir her gelen bi fotoğraf çekilir diye benim
fotoğrafımı da çektirdim. Bi ara muhabbet açlığa geldi, sordu aç mısın diye. Ben de çok değil dedim ama bira içecek
bildiğin bi yer var mı diye de sordum. Bi düşündü sonra eliyle gel gel diye işaret etti. Şirin bi bar kafeye girdik.
Önceden tanışıyorlarmış sanırım çalışanlarla selam sabahtan sonra beni anlatmaya başladı çalışanlara. Bu sefer onlarda
da bi meraklı gözler yeni sorular, yine dil bariyeri ama her anlaşılan cümle sonunda zafer edası… 

Google translate
yüklü, offline çeviri de açık ama veriyorum yazın diye Japonca klavye yok. Neyse garson kız işi çözdü de kendi
telefonundan biraz çeviri yapabildik. Herhalde orada Memrize’da ezberlediğim bütün kelimeleri kullanmışımdır. Birer bira
ile birlikte ilginç sunumlu bi makarna yedik. Anlatamıyorum izlemeniz lazım, peynir kalıbı içinde makarnayı ateş ile
iyice bulayıp üzerine yumurta sarısı ve karabiber: 

Video için tıklayın:
[![Osaka Spagetti](/static/images/blog/osakaspagetti.png)](https://photos.app.goo.gl/dN5WPuaVt5GoNAwL6 "Osaka Spagetti") 

Ben bu arada yer misin dediklerinde ne kadardı falan diye
soruyorum. Yolu gösteren adam demesin mi benden diye. Yahu yok diyorum bölüşelim diyorum. Nuh diyo peygamber demiyor.
Sonunda yemek bitti muhabbet bitti biz de kalktık. Yine arkadaşın yardımıyla metronun yolunu tuttum.

![Osaka Dotonburi](/static/images/blog/DSC03824.JPG)

🔗 [Osaka Album buradan ulaşabilirsiniz](https://goo.gl/photos/pg18wrmfJBscZshc7 "Osaka Google Album")


### Gün 4: Kyoto — Aoi Matsuri ve Filozof yürüyüşü ###

Yine sabahın erken saatlerinde yola koyuldum, saat 10’da Kyoto’daki
festivale yetişmem gerekiyordu. Osaka’dan çıktığımda sanırım yedi buçuk falandı. 9 gibi Kyoto’daki hostele varmıştım.
Yanıma ilk aldığım Yen’ler bitmek üzereydi, önce Kyoto istasyonunun yanındaki postahaneden dolar bozdurdum. (oranlar
fena değildi normal change ofis kıvamında) Sonra da metroya atlayıp Imperial Palace’ın yolunu tuttum.

Büyük bi kalabalık Aoi Matsuri’yi seyretmek için o yöne gidiyordu. İnerken metronun hangi çıkışı alan girişine yakın
emin olamadım. Şeker mi şeker genç bi çift vardı ben de onlara sordum. Onlar da biz de oraya gidiyoruz takip et dediler.
Zaten kalabalığı takip etsem yetiyormuş ama iyi ki de sormuşum. Giderken başladık muhabbete nerelisin, ne zaman geldin,
ne kadar kalacaksın… Öncelikle Türk olduğumu duyunca çok sevindiler. Ikawa (erkek olan) Tarih hocalarının Türklerle
Japonlar kardeş millet dediğini söyledi. Minami Fransızca Ikawa da Almanca okuyor. Diller konusu açılınca birbirimize
3–5 kelime de öğretelim dedik. Türkçe’de ilk sordukları kelime “teşekkür ederim” oldu. Uzun uğraşlar sonucu teşekkür
dedirtebildim, ederim kısmı 2. kura kaldı artık. Teşekkür etme olayı Japonya’da fazla yaygın, size yardım eden birinin
bile size teşekkür ettiğini duyabilirsiniz. Biraz refleks gibi olmuş sanırım.

![Ikawa ve Minami](/static/images/blog/0_zARvNZm-5KRx08pf_.jfif)  

🔗 [Aoi Matsuri’den fotoğraflar](https://goo.gl/photos/Zd4j6ehAJnDor3Eu8 "Aoi Matsuri")

Festival geçişten sonra kuzeydeki 2 farklı tapınağa kadar devam ediyor fakat biz asıl geçiti seyrettiğimizden onları
takip etmedik. Ben gitmek istediğim güzergahı söyleyince bana yine metroya kadar eşlik ettiler. Sonunda onları birer
nazar boncuğu hediye ederek uğurlayıp günün kalanını bol yürümeli güzergahta geçirdim. Planım kuzeyde Ginkakuji
Tapınağını gezip oradan aşağıya doğru filozof yürüyüşü denen yoldan devam etmek, yol boyunca göreceğim tapınaklarda da
molalar verip fotoğraflar çekip yetişebilirsem Kiyamizudera’dan yetişemezsem Gion Corner’dan dönmekti.

Tahmin edebileceğiniz gibi yetişemedim. Saat 6’ya doğru ancak Gion’da olabildim. Aslında yürüyüş hızında sıkıntı yoktu 
da yol cidden öyle hızlıca geçilip gidilecek gibi değildi. Ginkakujiye giriş ücretliydi ama verdiğiniz paraya değecek
güzellikte bir bahçesi var.

![Ginkakuji - Higashiyama](/static/images/blog/DSC03948.JPG)  

🔗 [Ginkakuji - Higashiyama fotoğrafları](https://goo.gl/photos/Zd4j6ehAJnDor3Eu8 "Ginkakuji - Higashiyama")

Buradan aşağı doğru döndüğünüzde bir dere ile beraber yemyeşil patika bir yolu takip ediyorsunuz. Burası aslında Sakura
zamanında bembeyaz açan kiraz çiçekleri eşliğinde çok daha büyüleyici bi manzaraya sahip ama 2 hafta ile kaçırdım
maalesef. Yine de içime İstanbul’da çekemediğim bi yıllık oksijeni çekip depolayarak yürüdüm.

![Ginkakuji - Higashiyama](/static/images/blog/0_3Ss5tryVLU13PA0h_.jfif)  

Yol boyunca girdiğim tapınaklar ve bahçeleri de çok güzel manzaralara sahip ve genelde ücretsiz. Bu tapınaklardan
birindeki felsefeyi da paylaşmak istiyorum: Listen, Think, Accept, Practice, Believe… 

🔗 [Philosopher Path fotoğrafları](https://goo.gl/photos/X22out2TpbQgvimr5 "Philosopher Path Honen-in - Zenrin-ji - Anraku-ji")

Yolun sonuna doğru yine büyük bir tapınak Nanzen ji ve Gion’a doğru döndüğünüzde karşılaşacağınız Yasaka Shrine da gayet
güzel manzaralara sahip. 

🔗 [Nanzenji fotoğrafları](https://goo.gl/photos/tgi47L98HDT5RBF28 "Nanzen ji Temple")

![Yasaka Shrine - Maruyama Park](/static/images/blog/DSC04213.JPG)  

🔗 [Yasaka Shrine fotoğrafları](https://goo.gl/photos/tQVLSLJk3n17K5hG8 "Yasaka Shrine - Maruyama Park")

Bu arada Yasaka Shrine girişinde ufak yiyecek satan tezgahlarda döner satan bir Japon teyzeye de rastladım. Pek ses
etmedim ama döneri pek dönere benzemiyordu, e tabi tecrübe eksikliği. Bir de başka bir tezgahta da jel şeklinde üzeri
pudralı bir tatlı satılıyordu, şekli ve yapılışını bizim lokumlara benzettim ama tadacak vaktim yoktu. 

Akşam yemeğinden önce günün son noktası Gion civarıydı. Burada Gion Corner denen bina geyşaların bulunduğu yermiş, 
özellikle bu sokaklarda görmek mümkün dediler. Ben de oralardan geçerken bir geyşa ablamıza rastladım ama açıkçası 
çevredekilerin tepkilerine şaşırmaktan başka pek bir şey hatırlamıyorum. Gören herkes sanki uzaylı görmüş gibi 
suratına suratına kamera tutup önün kesmeye falan çalıştı. Ben hayretle kadının ufak adımlarla insanları aşmaya 
çalışmasını seyretmekle meşguldüm. Kimse fotoğraf çekilmek ister mi, izin almak gerekir mi falan demiyor bi de
üstüne üstüne gidiyordu. Geyşa abla yine de ufak ama hızlı adımlarla aradan sıvışıp kaçtı.

Bu arada bir çok yerde kimono kiralanabiliyor, meraklıları biraz yüksek de olsa ücretini ödeyip saatlik ya da günlük 
giyinip etrafı bu şekilde gezebiliyor. Ben bu şekilde gezen çok kişiye rastladım. Hatta Japonlar arasında da kimono 
ile dolaşmak gayet yaygın. Tabi biraz instagram beğeni kaygılarıyla yapılan hareketler olduğunu gözlemlemek çok zor olmuyor.

![kimono](/static/images/blog/0_KmLjrWmjJ7xjBbrL_.jfif)
🔗 [Gion Corner fotoğrafları](https://goo.gl/photos/VugjQbudCRbRF6286 "Gion Corner")

### Gün 5: Kyoto — Arashiyama ###

Kyoto’daki ikinci gün rota doğudaki Arashiyama bölgesineydi. Bu bölgede ünlü Bambu Ormanı,
Sagano romantik treni, Maymun Parkı, Preserved Street ve birkaç tapınak bulunuyor. Biraz daha güneyde bulunan Saihoji (
Yosun) Tapınağı’nı da listeye eklemek isterdim ama giriş için ciddi bir prosedür var (2 kartpostal gönderiyorsunuz
birinde kendi adresiniz yazılı, onlar 2. kartpostalı size imzalayıp geri gönderiyor, bu da sizin davetiyeniz oluyor,
giriş yapacak kişi sayısı çok sınırlı) ve ciddi anlamda pahalı (yanlış bilmiyorsam 3000 yen)

Bu bölgeye JRPass geçerli olan hat ile gelebiliyorsunuz (Kyoto’nun kalanında şehir içinde genelde JRPass geçmiyor, 1 2
turistik otobüs hattı, Nara tarafına giden hatlardan biri ve Osaka tarafına giden hatta geçiyor) İstasyondan
çıktığınızda eğer Nostaljik Sagano trenine binecekseniz bitişikteki istasyondan yer ayırtmanızda fayda var. Ben de ilk
iş olarak öğleden sonra 4’e bilet aldım. Sonra bir 10 dakikalık yürüyüş sonunda Bambu ağaçlarından oluşan küçük ormanın
girişine geliyorsunuz. Buradan akın akın insan geçiyor, herkes tek başına ya da en azından fazla yakından geçen yabancı
olmadan fotoğraf yakalama derdinde. Erken ya da geç saatlerde muhtemelen daha fazla şansınız olabilir. Ama yine de ufak
taktiklerle benim gibi fotoğraflar yakalayabilirsiniz. 

🔗 [Bamboo Forest fotoğrafları](https://goo.gl/photos/XfjU12R6EGFtmXfq5 "Bamboo Forest")

Ormanın sonunda (birden fazla çıkışı var) parkın içinden geçerek Togetsukyo Köprüsünden karşıya geçerek Maymun parkının
oraya doğru yürüdüm. Bu bölge geniş bir nehir ile birbirinden ayrılmış durumda. Nehir boyunca da kayıklar ile gezintiye
de çıkabiliyorsunuz. Hatta amcalar tezgahı güzel kurmuş. Herkes şu resimde gördüğünüz uzaktan kumandalı oyuncak tekneyi
görüp fotoğrafını çekmeye çalışıyor. Takip edip gittiği yöne gidince görüyorsunuz amca bizi balık tutar gibi
teknecilerin oraya sürüklüyormuş meğer.

![Tekneci](/static/images/blog/1_qGZsJ53_CBv_hfnwOuer2g.jpeg)

Maymun parkı ciddi anlamda yüksekte bir yer, durmadan yürüseniz bile yaklaşık 20 dk kadar dik yokuş çıkıyorsunuz döne
döne. Giriş ücreti rakam hatırlamıyorum çok değildi. Yol boyunca maymunları ellemeyin, dışarıdan getirdiğiniz bir şeyle
beslemeyin, yanında yemek göstermeyin, yanında yere çömelmeyin, gözüne gözüne fotoğraf makinesi tutmayın gibi uyarılarla
karşılaşıyorsunuz. Bir de yolun yarısında güzellik yapmışlar yorulanlar için vantilatör koymuşlar. Yukarı çıktığınızda (
daha önce de olabilir çünkü serbest dolaşıyorlar) maymunlarla karşılaşıyorsunuz, çevrenizde geziyorlar, görevlilerin
ayaklarının dibine dolanıyorlar, bebeklerini taşıyıp, kulübedeki ziyaretçilerden yiyecek alıyorlar. Eğer maymunları
beslemek istiyorsanız, özel hazırlanan kulübenin içinde 100 yene satılan paket fıstık ve meyveleri tel örgülü
pencerelerden verebiliyorsunuz.

![Monkey Park](/static/images/blog/0_zwwRCftp6qqzNGDS_.jfif)
🔗 [Arashiyama Monkey Park fotoğrafları](https://goo.gl/photos/pq4UmQxrbJvBdEsL8 "Arashiyama Monkey Park")

Parktan sonra tekrar aynı yoldan körpü sonrasında da çarşı içinden istasyona döndüm, saat zaten neredeyse 3 olmuştu.
Klasik bir Japon restoranında yemek yedikten sonra Sagano Nostaljik Treninin olduğu yere döndüm. Kalan vakti de buradaki
nezih kafede geçirdikten sonra trene geçtim. Açıkçası çok da gerekli değilmiş ama yine de eğer insanların elleri
kollarından fırsat bulursanız fotoğraf çekmelik güzel manzaralar yakalayabiliyorsunuz.

Tren yolculuğunu çift yönlü
yapabileceğiniz gibi tek yön gidiş alıp, indiğiniz yerde 3–5 dk yürüyüp JRPass ile Arashiyama’ya geri de dönebilirsiniz
ben öyle yaptım. Dönüş için başka seçenekler de varmış ama ben uğraşmadım açıkçası.

🔗 [Sagano Nostalji Treni fotoğrafları](https://goo.gl/photos/rZ2EewaoXqhqGgsM7 "Arashiyama Sagano Scenic Railway")

Tren yaklaşık bir saate yakın zamanınızı alıyor. Ben de 5’ten sonra Arashiyama sokaklarını yavaş yavaş gezerek kuzeye
doğru Saga Toriimoto Preserved Street bölgesine gittim. Burada mimarisi korunmuş eski yapılar görebilirsiniz. Ya da yine
yol boyunca görebileceğiniz tapınakları ziyaret edebilirsiniz. Benim gücüm yolun ikiye ayrıldığı şinto tapınağının oraya
kadar yetti. Gittiğim saatte sokaklarda neredeyse kimse yoktu ama sokakların manzarası, temizliği, düzeni ve mimarisi
bol bol fotoğraflamaya değerdi. Yine bu yol üzerinde Japon Oyuncak Bebek Müzesi de bulunuyor. Saati denk gelmediği için
giremedim.

![Kyoto Preserved Street](/static/images/blog/0_tAEtuUw8Slevm7w__.jfif)
🔗 [Kyoto Preserved Street fotoğrafları](https://goo.gl/photos/NmwGWQpwFnMcd1dh8 "Kyoto Preserved Street")

Buradan dönüşü de Arashiyama’ya kadar yayan yaptıktan sonra ayaklarda derman kalmayıp hostelin yolunu tuttum. O akşam
hostele biraz daha erken dönebildiğimden birkaç gezginle de muhabbet kurdum. Birer bira yuvarlarken bana sonraki durak
Tokyo hakkında tüyolar verdiler. Ben de kendilerini lokumla ödüllendirdim. Kaldığım hostelden de bahsedeyim. Kyoto
istasyonunun biraz güneyinde 5 dk yürüme mesafesinde bir gençlik hosteli, Mosaic Hostel. Adından da anlaşılacağı üzere
bir çok farklı milletten genelde genç gezginler kalıyor. Giriş katı tamamen kafe bar şeklinde, oturma odası tadında
dizayn edilmiş. Bilgisayarı, televizyonu, televizyonda oyunu kitapları, koltukları ile uyumak, tuvalet ve duş almak
dışında ne yapacaksanız bu katta yapıyorsunuz. Üst katlarda ise kapsül otel mantığında odalarda uyuyorsunuz.

🔗 [Arashiyama genel fotoğraflar](https://goo.gl/photos/GXBosbMr8U1rPo5y5 "Arashiyama")

### Gün 6: Kyoto — Nara Park ve Fushimi Inari ###

Bugünün rotası trenle 45 dk 1 saat mesafedeki Nara Park ve yine bu yönde
Kyoto’ya 3–5 durak ötede Fushimi Inari tapınağı. Nara’da aslında gitsem mi dediğim bir de Horyu ji tapınağı vardı ama
yeri Nara Park’tan biraz ötede (en azından yarım saat alacak) olduğu için rotaya dahil etmedim. Bu tapınak dünyanın en
eski ahşap yapılarına ev sahipliği yapıyormuş.

Sabah erkenden Nara trenine atladım fakat dikkat etmediğim için ücretli
olanına bindim, JR olana değil. Bi yandan iyi oldu çünkü JRPass geçen tren her durakta durduğu için çok yavaş gidiyormuş
sonradan öğrendim. Nara’da indikten sonra Nara Park çıkışından işaretleri takip ederek ilerlediğinizde geyikler için
kraker satan tezgahlar ve geyikleri besleyen insanlarla karşılaşıyorsunuz. Söylenene göre bu geyikler Japon geyiği
olduğu için önünüzde eğiliyormuş. Tabi aslında şartlı refleks, eğilmek değil de kafa sallamak hatta headbang
diyebiliriz, onlar için asıl mesele krakeri kapmak. 

Benim rotam Kofuku ji, Isuien Garden, Todai ji, Kasuga Taisha
şeklindeydi. Belirtmekte fayda var Japonya’da Budizm ve Shintoizm en geniş dinler. Budizm ilk zamanlarından itibaren ada
sakinlerini ciddi olarak etkilemiş. Shintoizm ise bir dönem devlet dini olarak da belirlenmiş. Çeşitli dönemler
aralarında ciddi mücadeleler verilse de en nihayetinde buralarda iki din de yan yana yaşayabilmiş. Genel olarak ayırt
etmek için de ji ile bitenler Budist tapınağı taisha dediklerimiz de Shinto tapınağı diyebiliriz. Shinto tapınaklarının
en bilindik sembolleri torii kapıları, kurtlar, samurai ve savaşçı figürleri iken budist tapınaklarda Buda heykelleri
bulunuyor. 

Önce çarşıdaki çoğunluğu henüz açılmamış dükkanların arasından geçerek Kofuku ji’ye doğru gittim. Burada her
alanda birer gönüllü rehber de bulunuyor. Onların da yönlendirmesi ile harita üzerinde güzergah belirledik. İlk durak
Isuien garden, burası da dahil olmak üzere Japonya’nın bir çok yerinde eski hükümdarların ya da üst tabaka kişilerin
özenle hazırlanmış bahçeleri günümüze kadar korunmuş ya da yeniden yapılmış. Isuien de bu bahçelerden ve bölgedeki en
güzellerinden. Önce bahçe girişinin yanındaki ufak müzeyi gezdim sonra da bahçede belirlenmiş rota üzerinde yürümeye
başladım.

![Isuien Garden](/static/images/blog/0_DoD9S7RO96DQc-Bb_.jfif)

Bahçeyi gezerken, her adımda her farklı açıda ne kadar güzel manzaralar sunduğunu görüp şaşkınlıkla bakarken bu ilgimi
merak eden biriyle de tanıştım. Ian Avustralyalı 52 yaşında bir gezgin. Aynı zamanda da bahçivanlık da yapmış ve bu
bahçecilik işlerinden gayet iyi anlıyor. Isuien’den çıktıktan sonra anladık ki rotamız aşağı yukarı aynı parkı beraber
dolaşmaya karar verdik. Ian old school gezginlerden, elinde 30 yıl önce Japonya’ya geldiğinde aldığı turist rehberi ile
geçtiğimiz yerler hakkında yazılanları okuya okuya ilerliyor. Aslında benim de işime geldi bir nevi rehberim oldu.

Muhabbetimiz sırasında öğrendiğime göre 5 dil biliyor. Eskiden İngilizce öğretmeniymiş, zaman zaman gezilerini anlatarak
da para kazanmış. Türkiye’ye 3 kez gelmiş (İstanbul, Antalya ve civarı, Trabzon’dan Gaziantepe kadar bi gezi daha)
Dediğine göre Almanya’dayken Türkiye tanıtım kültür faaliyetleri uyarınca ilk Antalya gezisi ücretsiz sağlanmış. O
zamanlar böyle tanıtım amaçlı turist getiriyordu ülkeniz dedi. Yine Kyoto hakkında aldığım yoruma göre pek birşey
değişmemiş, şehir güzel korunuyor. 30 yıl önceye göre de özellikle büyük şehirlerde turistlere daha çok kolaylık
sağlandığını söylüyor. İlk geldiğinde Tokyo Shibuya istasyonundan yaklaşık bir saat çıkışı bulamadığını gülerek
anlatıyordu. 

🔗 [Isuien Fotoğrafları](https://goo.gl/photos/38cd4ppAFYv4EnHW7 "Isuien Garden")

Isuien’den sonra Todaiji tapınağına doğru geçtik. Bu tapınak dünyanın en büyük ahşap yapısı ve aynı zamanda içerisinde
yine en büyük Buda heykeline de ev sahipliği yapıyor. Şunu da belirtmekte fayda var, bu tapınaklar yapılırken
çatılarında çivi kullanılmıyor. İç içe geçmeli tahta parçalar ile yapılıyor, bu aynı zamanda binalara esneklik
sağlayarak depremlerden koruyor. Resimlerden dikkatinizi çekmiş olabilir bir çok yerde öğrencileri görüyorsunuz. Benim
gittiğim hafta dönemin son ya da bir önceki haftasına denk geldiği için öğretmenler de öğrencileri böyle tarihi ve
turistik yerleri gezdiriyordu. Ya da parklarda falan da mezuniyet fotoğrafları için bir araya gelmiş öğrenciler
görebiliyorsunuz. Nara parkta son durak Kasuga Tapınağıydı. Görsel olarak yosun tutmuş taş lambalardan oluşan koridorlar
çok hoş gözüküyordu. Yine Ian’dan öğrendiğime göre yoğurt sürülerek yapılıyormuş, 5–6 ay içerisinde yosun kaplıyormuş.
Ayrıca park içerisinde çok büyük ağaçlar vardı ve Ian’ın tahminine göre en azından 300 yaşındaydılar. 

![Nara Park](/static/images/blog/DSC05076.JPG)
🔗 [Nara Park fotoğrafları](https://goo.gl/photos/99T7i9gauZByCymh6 "Nara Park")

Ian ile yolda konuşurken Fushimi Inari tapınağına gitmediği ortaya çıktı, o da bana eşlik etmek istediğini söyledi.
Çıkışta birer maraş dondurması (evet sabah önünden geçtiğim dükkanlar kapalı olduğu için görmemişim, Türk dondurmacı
varmış orada) yiyip, tren ile Kyoto yönüne doğru yola çıktık. Dikkat etmek gereken bir şey var JRPass geçen tren Inari
durağında duruyor fakat diğer hızlı trenler durmuyor. Önceden fark ettik ve ara durakta tren değiştirerek doğru trene
binebildik.

Inari bildiğim kadarıyla pirinç tanrısı ve Japonlar için eski dönemlerde kıtlığın en önemli göstergesi
pirinç yokluğu. Fushimi Inari da bolluk için adanan torii kapıları ile ünlenmiş merkezi bir tapınak. Çeşitli şirketler
hatta şahıslar da işlerine bolluk dileklerini buraya bir kapı dikerek somutlaştırıyormuş. Bu şekilde bağışçılardan gelen
kapılarla birlikte toplam 30binin üzerinde kapı olduğu söyleniyor. Aralarından geçerken de o kadar sık kapı var ki
aslında üstü kapalı koridordan geçiyor gibi oluyorsunuz.

Bu koridorlar zaman zaman daralıp zaman zaman ufak alanlara açılıyor. Genel olarak da 2 büyük halka şeklinde
düşünülebilir (çıkarken böyle gözükmüyor kesinlikle insanları takip etmezseniz farketmeden geri dönüş yoluna
girebiliyorsunuz) İlk etapın sonunda ufak bir restoranın da bulunduğu Kyoto manzaralı bir alanda dinlenebiliyorsunuz. Bu
alana gelmeden Ian geç olmadan dönmek istediğini söyledi, fotoğraf çekilip orada ayrıldık. Genelde ziyaretçiler birinci
etaptan sonra manzaranın tadını çıkarıp geri dönüyormuş. İkinci bölüm de ilki kadar uzun olduğundan ve sabahtan beri
yürüdüğümden ben de ilk etabı bitirip güzel manzaranın tadını çıkarıp dönüşe geçtim. Diğer Fushimi Inari fotoları:

![Fushimi Inari Taisha](/static/images/blog/1_S_0pYokaTO9TVbaEbPqufw.jpeg)
🔗 [Fushimi Inari Taisha Fotoğrafları](https://goo.gl/photos/ycautQhHYcvUwRUKA "Fushimi Inari Taisha")

Akşam yine hostelde sonraki günün yani Tokyo’nun planını yapmak çantadaki eşyaları düzenlemek ve fotoğrafları yedeklemek
ile geçti. Çanta düzenlemek kısmını biraz açayım. Büyük sırt çantasını ara ara şehir değiştirdikçe düzenlemem gerekiyor.
Örneğin kirlileri torbaya koyup ara ara alta alıyorum, hava durumuna göre ceketi en üstte tutuyorum ya da ertesi gün
giyerim dediklerimi çantanın derinliklerinden çıkartıyorum. Bunlar özellikle şehir değiştirip çantamı istasyonda ya da
checkin yapmadan kalacağım yere bırakacaksam zaman kazandırıyor. Sırt çantamda zaten sadece gezerken kullanacağım şeyler
oluyor. Fotoğraf makinesi, yedek pilleri, şarj aleti, powerbank, hava durumuna göre şemsiye ya da hafif bi ceket, su
şişesi, belki bi sandviç… 

Burada Kyoto’da çekip özellikle bir yere dahil edemediğim diğer fotoğrafları bulabilirsiniz:
🔗 [Kyoto Fotoğrafları](https://goo.gl/photos/BM4FEB9m3Wq6EmMG7 "Kyoto")

### Gün 7: Tokyo — East Gardens, Kyu Shiba Rikyu, Tokyo Tower, Ginza ###

Önceki yazımın sonunda dediğim gibi hava durumuna göre
şemsiye, ceket de alıyordum yanıma ama Tokyo’ya geçerken bunu akıl edemedim. Kyoto’da hava gayet güzeldi halbuki.
Tokyo’ya inip ilk iş olarak turist info masasını buldum. Üzerine kalacağım yerin durağını ve hattın adını işaretlettiğim
güzel bir metro haritasını aldım. Gidip IC kartlarla ödemesini yapabildiğiniz kilitli dolaplara büyük çantamı koydum,
yanıma da ceket falan almadım. Sonra istasyondan bir çıktım hava kapalı. Neyse farketmez diyecektim ama az ilerleyince
yağmur başladı. Dönüp istasyonun ücretsiz internetine bağlanıp baktım bir iki saat daha yağmurlu gözüküyor. Saat de
neredeyse 2 olmuş zaten, ben de günü öyle heba etmek istemiyorum. Mecbur gidip kilidi açtım, verdiğim 400 yen boşa
gitti, ince ceket yağmurluk ve şemsiyeyi (iyi ki en üstlere koymuşum) yanıma alıp tekrar kilitledim.

Tokyo’yu 3 gün 3
bölgeye bölmeye niyetim vardı, ilk gün istasyonun kuzey çıkışında bulunan Imperial Palace Bahçesi, Tokyo istasyonunun
güney tarafları Ginza, Tokyo Kulesi ve civarını, ikinci gün Sanja Matsurinin ilk günü olduğu için Sensoji bölgesi,
komşusu Akihabara, son gün de Shibuya Shinjuku tarafları… İlk gün niyetlendiğim yerlerden bi Kyu Shiba Rikyu ve
Hamarikyu saatleri itibariyle erken gidilmesi gerekiyordu. Onun dışında istasyona yakın olduğu için önce kısa bir metro
yolculuğu ile Yasukuni tapınağına gittim.

Burası Japon savaşçılarına ve savaşta ölenlere adanmış bir tapınak. Müze
içerisinde ölenlerle ilgili yazıtlarda varmış ama ben acele ederek dış bölgesini ve bahçesini gezdikten sonra buradan
ayrıldım. Buraya gelmemin sebeplerinden biri de 5 dk yürüme mesafesinde Imperial Palace East Gardens girişi olması. Bu
bahçeyi de boydan boya geçerek tekrar Tokyo istasyonuna dönmüş oldum. 

🔗 [Imperial Palace East Garden fotoğrafları](https://goo.gl/photos/iGXgDn9KicwVq2hn9 "Imperial Palace East Garden")

İstasyona döndükten sonra yine hızlıca metroya atlayıp Kyu Shiba Rikyu ve komşusu Hamarikyu bahçelerinin olduğu tarafa
gittim. Metroya yakın olan Kyu Shiba Rikyu’da panço şeklinde yağmurluğum, bi elimde şemsiyem bi elimde fotoğraf
makinemle 20–25 dk kadar güzel fotoğraflar yakalayıp içerideki turu tamamladım. Ama çıkışta saat zaten 4 buçuk olmuştu,
görevliye sorduğumda Hamarikyu’ya yetişemezsin dedi (genelde müze bahçe vs gibi yerlere kapanıştan yarım saat ya da bi
saat öncesinde girişi kapatıyorlar)

![Kyu Shiba Rikyu Garden](/static/images/blog/DSC05383.JPG)  
🔗 [Kyu Shiba Rikyu Garden’dan fotoğraflar](https://goo.gl/photos/UprQmDKV6cGmJt1a8 "Kyu Shiba Rikyu Garden")

Ben de Tokyo Tower’ın yolunu tuttum. Kuleye çıkma niyetim de olmadığı için bundan sonraki gideceğim yerlerin kapanma
gibi bir derdi yoktu. Buraya da yaklaşık 15–20 dk yürüyüşle ulaşıyorsunuz. Aslında direk dibine kadar gitmenize de gerek
yok hemen yanındaki Zojoji tapınağı ile beraber çok güzel poz veriyorlar. Zozoji önünde güneşin batışına da yakın böyle
güzel pozlar yakalamaya çalışırken bi tipik Türk amca-teyze çiftiyle karşılaştım. 1 km öteden görseniz Türk dersiniz
öyle yani. Ayak üstü lafladık Avustralya’da yaşıyorlarmış aslında, gezmeye gelmişler bir haftalığına. 

🔗 [Tokyo Tower - Zojoji Temple fotoğrafları](https://goo.gl/photos/9E8YUfZEoTuhwnQB6 "Tokyo Tower - Zojoji Temple")

Sonra tekrar aynı yoldan dönerek önce karnımı doyurdum sonra da Ginza tarafına yürümeye başladım metroya insem mi
diyecektim ki yer altında ayrı bi dünya ile karşılaştım. Yürü yürü bitmeyen bir yer altı şehri sağda solda büyük plaza
otellere çıkışlar, sağlı sollu büyük mağazalar, ortada mini pazar yeri ve gayet kaliteli bir grubun müzik performansı.
Grubun adını bulamadım bilen haber ederse çok sevinirim, önlerindeki yazıda grup adı sandığım şeyi not almıştım ama 
arattım yemedi: “Earty and laid-back (Takuji Aoyagi)” )
Edit: buldum https://www.facebook.com/bacelvajohn/ バセルバジョン 

Grup müziğini bitirip ben de dinlendiğimde kalkıp Ginza
caddelerinde dolanmaya başladım. Ginza aklınıza gelen bütün lüks markaların mağazalarının olduğu yine bol ışıklı
caddelerden oluşan bir semt. Resimdeki kavşak en bilinen ve fotoğraflanan yerlerinden. Bunun dışında Kabuki Tiyatrosu da
burada bulunuyor. Kabuki Japonların eski geleneklerinden gelen bir sanat akımı. Abartılı kıyafet ve makyajlar ile
genelde erkekler tarafından oynanıyor. Eskiden kadınlar da oynuyormuş ama biraz da oyuncuların azalması ve ilgisizlikten
bir süre sonra erkeklere kalmış. Kadın rollerinde oynayan erkekleri, fotoğraf ve videolardan gördüğüm kadarıyla, cidden
başarılı olduklarını gördüm. Aşağıdaki resimde sağda Ginza’daki Kabukiza sahnesini görebilirsiniz.

![Ginza](/static/images/blog/1_Hd4SrwsiqNxUfB1gk-OuKA.jpeg)  
🔗 [Tokyo’dan diğer fotoğraflar](https://goo.gl/photos/WUtuwiR7a1ifP9vo7 "Tokyo")

Artık geç olduğunu da farkedip önce Ueno istasyonuna, parka şöyle bir bakındıktan sonra da çantamı Tokyo istasyonundan
alıp kalacağım otele geçtim. Burada da yaşadığım ilginç olayı anlatayım. Otele gittim rezervasyonum vardı dedim,
resepsiyondaki kız pasaportumu istedi, uzattım. Önce bi sevinç çığlığı sonra da “merhaba” diye bi ses duydum. Meğer
bizim resepsiyonistin bir arkadaşı Antepli bir Türk ile evlenmiş. Onların da vesilesiyle bir sefer Türkiye’ye gelip
İstanbul’u ve Gaziantep’i gezme şansı olmuş. Burada basit bikaç cümle de öğrenmiş dönmeden. E tabi lokumu haketti hemen
ikramımı yapıp odama geçtim. 

### Gün 8: Tokyo — Tokyo Sky Tower, Sumo Arena, Sensoji, Akihabara ###

Bugün ve yarınki planlarım
biraz Sanja Matsuriye göre şekillendi. Sanja Matsuri Sensoji tapınağı ve Asakusa tapınağı civarında omuzlarda mobil
tapınaklar (mikoşi) gezdirerek yapılan bir festival. İnanışa göre bu bölge işletmelerine ve halkına uğur getiriyormuş.
İlk gün öğleden sonra kalabalık Sensoji tapınağında toplanıyor ve festival geçit töreni ile başlıyor. İkinci gün gündüz
çocukların ufak mikoşiler taşımasını öğleden sonra 5.30 gibi büyüklerin mikoşi geçiti izliyor. Özellikle ikinci gün 100
civarı mikoşi etrafta dolanıyor. Akşam saatlerinde ışıklandırmalarla birlikte gayet güzel ve eğlenceli görüntüler
oluşuyor. Üçüncü gün ise 3 büyük tapınağa ait mikoşiler gezdiriliyormuş, o gün ben dönüşe geçmiştim.

İlk gün seremoni öğleden sonra başlayacağı için sabahtan yakın çevrede bulunan Tokyo Sky Tower ve Sumo Arena’yı (Ryogoku
Kokugikan) göreyim dedim. Sky Tower kaldığım yere yarım saatlik yürüme mesafesindeydi yukarı çıkmadım, pek ilgimi
çekmedi. Altındaki mini çarşıyı gezip. Birkaç fotoğraf çektikten sonra hemen yanındaki metro ile (JR değil) Ryogoku
Kokugikan’a geçtim.

![Tokyo Sky Tower](/static/images/blog/0_HtxDvAvaTERAxJ0Y_.jfif)  

Japonya planları yaparken burada Mayıs ayında Büyük Turnuva olduğunu öğrenmiştim fakat 1 ay öncesinden baktığımda bile
biletler tamamen tükenmişti ama kapıda bilet alınabileceği yazıyordu. Ben de buraya aslında bu umutla gelmiştim. O günün
biletleri 7.45’te açıldığında satışa çıkıyormuş. Fakat geldiğimde sabah saatleri olmasına rağmen (11 civarı) bilet
kalmamıştı, sanırım ilk açıldığı saatlerde burada olmak lazım bulabilmek için. Ben yine buraya gelen birkaç sumocu
fotoğrafı yakalayıp döndüm. Meraklısı için “Arashio-beya Sumo Stable” sabah çok erken saatlerinde (6.00 civarı yanlış
hatırlamıyorsam) antrenmanlarını dışarıda pencereden seyretmenize izin veriyor. Önceki günden antrenman olduğunu
telefonla teyit etmek isteyebilirsiniz. Bu işin de aslında piyasası oluşmuş. Takımların antrenmanlarını izlemek üzere
bilet satan organizasyon yapan firmalar da varmış. Fiyatlar yüksekti, saatleri de dediğim gibi çok çok erken.

Buradan Asakusa civarına döndüm, etrafı biraz turlayıp karnımı doyurup Sensoji’nin ilk geçit törenini seyrettim.
Sensoji’nin merdivenlerinde yüksekte güzel yer kaptım sanarken kalabalık nedeniyle beklediğim kadar güzel fotoğraflar
yakalayamadım. Ama ertesi gün için güzel tecrübe oldu Buraya yarın tekrar geleceğim için geçit töreni sonrası Ueno Parka
ve Tokyo Ulusal Müzesine geçtim. 

Tokyo ulusal müzesi içerisinde çeşitli binalar konsept sergiler ve müzeler bulunuyor.
Ana binadaki müzede Japon tarihini ve sanatını kronolojik olarak takip ediyorsunuz. Girişte alacağınız broşürü de
okursanız tarihinin önemli dönüm noktalarını, kültürlerin gelişimini ve etkilendiği unsurları ile görebiliyorsunuz. Bu
yüzden buraya vakit ayırdığıma memnun kaldım. Müze Ueno park içerisinde bulunuyor. Parkta başka konsept müzeler (nature
and science, metropolitan art, western art) ve bir de hayvanat bahçesi bulunuyor. 


![Ginza](/static/images/blog/0_G7RaIMkMSY58njIx_.jfif)  
🔗 [Tokyo National Museum fotoğrafları](https://goo.gl/photos/jqNMq4h53rWi9GUt5 "Tokyo National Museum")

Bu park bildiğim kadarıyla merkezi ve
24 saat açık tek park. Bu yüzden özellikle geç saatlerde banka ya da çimlere uzanmış evsiz görebilirsiniz. Bu park
dışında ben sanırım hiç evsiz görmedim. Müzeden küçük bir not daha, girişte yazı olarak uyarı koymuşlar bazı eserlerin
çeşitli nedenlerden fotoğraf çekilmesi yasak, yasak olanlara da üzerinde çarpı olan fotoğraf makinesi işareti koymuşlar
önündeki bilgi yazısına. Yani mesela yan yana iki tane zırh var biri yasak biri değil, birini çekebiliyorsun birini
çekemiyorsun, kontrol falan da yok ama insanlar kurala uyuyor gördüğüm kadarıyla.

Müze çıkışı çok geçe kalmadan Akihabara’ya yüriyim dedim. Elektronik aletler, anime, oyun zımbırtıları için birebir
diyorlardı bu bölge için. Akşama kadar o dükkan senin bu sokak benim dolandıktan, kulaklarım kadın japon şarkıcı
sesinden sağır, gözlerim renkli ışıklı tabelalardan kör olmadan otele geri döndüm.

![Akihabara](/static/images/blog/0_HG3UoAjfmUnTCouN_.jfif)  

### Gün 9: Sanja Matsuri, Shibuya, Shinjuku ###

Açıkçası her gün saatlerce yürümenin sonunda bugün biraz yorgun olduğumu
farkettim. O yüzden biraz geç kalktım. Öğlene doğru festival alanına doğru yol aldım. Saatlerinden emin değildim o
yüzden biraz doğaçlama oldu. Sensoji civarında sokaklarda dolanırken çocuklar için yapılan daha küçük mikoşilerin geçişi
için hazırlık yapan bir grup gördüm. Ara sokaklarda zaten çıkış noktalarını görebiliyorsunuz, ya evlerin kapılarında
mikoşi oluyor ya davul flüt ile müzik sesi geliyor. Gündüz 2–4 civarı çocuklara ayrılmış. Sanırım yaş ile ilgili öyle
katı bi sınır yok, biraz daha büyük olanlar ön arabada flüt davul çalma gibi görevleri almışken biraz küçükler mikoşiyi
taşıma görevini almış. İyice küçükler de bu ikisi arasındaki ipi tutuyor Çirkin çocuk olmaz zaten ama bunlar çoook
şekerler.

![Japanese Children Sanja Matsuri](/static/images/blog/1_2JU3RpNyzXvT0_QgihWo1w.jpeg)

Bir yanlarında anneleri babaları, önde yaşlılar, aralarda büyüklerden yardımcılar, tabi mikoşinin çok ağır gelmemesi
için birkaç büyük daha. Bu şekilde 15–20 dk’da bir ara sokaklarda belirlenmiş noktalarda mola vererek bir bir buçuk saat
kadar dolandılar. Her verilen molada çocuklara bisküviler meyve suları ikramları yapıldı, bazıları yer değiştirdi flüt
çalan davula, ip tutan mikoşi taşımaya, sanırım herkesin net bi görevi yok takılıyorlar aralarında. 

Sonunda 4.30 gibi
durduklarında 15–16 yaşlarında çocuklardan biri geldi yanıma belli ki yeni İngilizce öğreniyor, pratik yapmak istiyor.
Ayak üstü bir iki lafladık, nasılsın nerelisin faslından sonra törenin sonrasından bahsetti. 6 gibi Sensoji’ye doğru
büyükler yola çıkacak istersen sen de ordan itibaren taşımaya yardım edip katılabilirsin dedi. Bir de ekledi, dikkat et
Sensoji’nin mikoşisi biraz tehlikelidir, en büyük o olduğu için hem çok kalabalık olur hem de yakuzaların mikoşisidir
dedi. Ben açıkçası akşam geçidin neredeyse tamamını izledim böyle özel, ayırt edilecek bir mikoşi göremedim, kaçırmış da
olabilirim tabi. İngilizce muhabbet etmeye çalışan çoğu Japon gibi o da İngilizcem kötü kusura bakma diyince düzelttim
hemen “gayet iyi, zaten pratik yaptıkça gelişir aferin böyle devam et” diye. 

Dillerin, özellikle de alfabe ve seslerin
farkından dolayı telaffuzlarında sıkıntı oluyor, bu bi gerçek ama bu biraz cesaretlerini de kırıyor anladığım kadarıyla,
destek olmak lazım. Akşam ki seremoniye ben de hazırlanmak için gittim bi güzel karnımı doyurdum. Hadi biraz yemekten de
bahsedeyim. Böyle hızlıca oturayım yiyip kalkayım tarzı (bizim dönerciler gibi belki) restoranlar var her yerde. Genelde
önünüzde aşağıdaki resimdeki gibi bi düzen olur.

![Tokyo yemek](/static/images/blog/1_eBehliSCfPCMf1RDAGZypg.jpeg)

Islak el bezi adetleri var, bazı yerlerde bez sıcak da olur aynı zamanda. Bazı yerler paket ıslak mendil ile çözebiliyor
da bu işi. Bu yerlerde çatal kaşık bulmanız pek mümkün değil, sormadım gerçi ama sanmıyorum olacağını. Daha lüks
restoranlarda olabiliyor sanırım Tokyo’da vardı mesela sormadan getirdiler. Siparişi girişte bir otomattan veriyorsunuz.
Restoranın önünde menü oluyor genelde oradan beğenip fiyat vs görüp öyle girmeniz daha iyi çünkü otomat başında sıra
oluşsun istemezsiniz. Zaten giriş ekranı Japonca iyice eliniz ayağınıza dolaşmasın. Sağ üstte sağ olsunlar İngilizce
menüye geçiş için buton var. Oradan dil değiştirip udon, noodle, kırmız et, tavuk, pilav, çorba (bizim çorbalara çok
benzemiyo) ve bunların çeşitli kombinasyonları şeklinde seçeneklerden seçiyorsunuz. Parasını da delikten verince size
bir kağıt veriyor, yerinize otururken o kağıdı da çalışana veriyorsunuz. Pilav üstü et ve çorba et pilav set menü benim
sevdiğim tercihler, bir sefer udonlu menü de yedim o da fena değil, onun resmi de aşağıda.

![Udon](/static/images/blog/1_xyG5UCo7FVU_haBCEpdF6Q.jpeg)

Udon daha kalın olduğu için heralde biraz daha ucuz oluyor. “Peki çubukla nasıl yiyicez biz bunu, çorba var diyorsun”
diyeceksiniz. Öncelikle Türkiye’de ufaktan pratik yapsanız iyi olur, ben bi ara netten noodle sipariş edip gelen
çubuklarla pilav üzerinde youtube videoları izleyerek deneyler yapmıştım. Onun dışında gözlem yeteneği de önemli.
Rahatsız etmeden diğer masalardakileri izleyin nasıl yiyolar diye, onları taklit edin. Ben o şekilde son kalan pirinç
tanelerinin kafaya diker gibi çubukla ağıza itildiğini öğrendim. Ya da çorbanın aynen kafaya dikildiğini. Şu küçük
kaşıkları da sulu yemeklerde özellikle çubukla almadan önce udonu toparlamak için falan kullanıyorlar onda daha ben de
iddialı değilim.

Bu arada pilavlar tuzsuz ve masada tuz yok. Tuz yerine Japonlar gibi soya sosu kullanabilirsiniz,
azıcık damlatsanız bile gayet tuzlu gibi yapıyor. Bazı yerlerde su yerine/yanında sınırsız sıcak ya da soğuk yeşil çay
ikramı da oluyor. Yemek faslından sonra tekrar Sensoji’ye doğru yol aldım. Yol boyunca da taşınan mikoşilere eşlik edip
tapınak alanına vardım. 

Önceki günden tecrübeliyim fotoğraf çekecek köşeyi kaptım: tapınağın merdivenleri en üst basamak
ama önler mümkünse köşe, yakın plan alayım diyorsanız en alt basamak da olabilir tapınağın karşısından gelip tapınağın
önünde coşup sola dönüyorlar. Akşam saatleri, ışıklar, mikoşilerin renkleri, insanların coşkusu nasıl anlatılır
bilmiyorum o yüzden ben fotoğraf ve videoları görmeye davet ediyorum. 

🔗 [Sanja Matsuri fotoğrafları](https://goo.gl/photos/1CdhDrMWtfuWheaZA "Sanja Matsuri")
![Sanja Matsuri](/static/images/blog/DSC06236.JPG)  

Akşam çok geçe kalmadan atladım Shibuya’ya gittim. O ünlü kalabalık yaya geçidinden geçtim kısa ama videosu burada.
Aslında amacım sake bar bulmaktı, önce caddeleri boydan boya taramalarım sonra da internetten aramalarım sonunda 3 tane
buldum ama birisi kapalıydı, birini ben bulamadım, bulduğum yerde de sadece ayakta durabiliyordun. Ben de çok yorgun ve
açtım o yüzden sake sevdasından vazgeçip güzelce bi yerde karnımı doyurup biramı içeyim dedim. Etrafta alternatif çoktu
ama menüsündeki eti gayet iştah açıcı bulduğum bir yere oturdum. Aslında bu tür restoranlarda da sake bulunuyor ama işte
tek gezmenin dezavantajı, tek gidip restoranda içmek tuhaf olur. Bar ortamı falan en azından daha ayak uydurulabilir ya
da bi şekilde birileriyle tanışabileceğin bir ortam, artı sakenin servisi içilişi falan ayrı bi kültürü var, ortamında
içmek daha iyi. 

Anlayacağınız içimde kaldı, şöyle kafa iyice güzel olmadan döndüm Japonya’dan. Ha bir de restorandaki
ekmek olayını da anlatayım. Siparişi verdim gayet güzel löp kocaman et parçası geldi önüme de ekmeksiz gitmez ki bu.
Garsonu çağırdım “Pan” dedim. Önceden tedarikliyim ekmek lazım olur diye ezberledim Japoncasını. Bi tepki alamayınca
tekrarladım “Pan, bread” elimle de işaret ediyorum. Yok, adam ekmeğin icadından haberi yok gibi bakıyor. Adamda
İngilizce de 0 siparişi verirken bi denedim de oradan biliyorum. Hatta 5 üzerinden değil 100 üzerinden 0. Neyse bir iki
sefer daha tekrarlayınca sanırım kelimeyi Japonca söylediğimi bi şekilde idrak etti ama surat ifadesi hala şok geçirmiş
gibi. Bir de getirdiği de 2 parmak büyüklüğünde 4 dilim ekmek. Karnımızı doyurdu neyse ki. 

🔗 [Tokyo’dan diğer fotoğraflar](https://goo.gl/photos/WUtuwiR7a1ifP9vo7 "Tokyo")

### Gün 10: Hiroshima — Museum, Park ###

Bugün baştan beri joker gün olarak aklımdaydı. Boydan boya Fukuoka’dan Tokyo’ya olan
yolculuğumda büyük şehirlerin çoğunu gördüm, en azından bu kadar kısa sürede görülmesi gerekenleri. (Az daha uzun olsa
belki Nagoya ya da Kobe belki Himeji de eklenebilirdi) Bugünü ise güzergah üzerinde eksik kalan yerlere ayırmıştım.
Örneğin Hiroshima. Miyajima adasına geçmek için acele ettiğimden Hiroshima merkezde ancak 1 saat kadar kalabilmiştim.
Özellikle Barış Müzesini ve Parkı görmeyi çok istiyordum. Daha önce gidebilmiş olsaydım da büyük ihtimal bugünü Tokyo’ya
eklerdim.

Joker gün olmasının rahatlığıyla 9–10 arası kalktım. Toparlanıp otel çalışanlarıyla da vedalaşıp Tokyo
istasyonunun yolunu tuttum. İlk shinkansen ile giderim derken hesaplar çarşıya uymadı. İlk shinkansen Kodama’ydı (küçük
duraklarda da duruyor o yüzden o kadar hızlı değil, daha hızlı olan Nozomi ve Hikari var ama onlarda da JRPass geçmiyor,
en iyi seçenek Sakura) Sakura olana da baya vardı yani beklesem de yine geç gidecektim. Ben de beklemiyim bineyim bari
diyip bindim. Hiroshima’ya vardığımda saat 3 civarıydı.

![Hiroshima Peace Museum](/static/images/blog/0_1FdmDK1mTTDd4KOi_.jfif)

İlk gelişimde öğrenmiştim kuzey çıkışında bozuk para ile çalışan
kilitli dolaplar var, dolapların oradan istasyonun dışına çıkınca da otobüs durağını görüyorsunuz. Buradan turuncu ve
yeşil diye 15 dk’da bir dönüşümlü 2 ücretsiz turist hattı kalkıp gezmelik yerleri ring yapıp buraya dönüyor. JRPass
geçiyor ama diğer bölgesel biletler geçmiyor sanırım, 200 yen parasını verip binebiliyorsunuz da. Ben de bunlardan
birine binip müze durağında indim bu sırada saat 4’e yaklaşmıştı. Müzeye geldiğimde artık son ziyaretçileri
alıyorlardı (5’te kapanış 4’te son ziyaretçi girişi) Ben de girip kapanana kadar gezdim.

Müze kronolojik, konu konu, geniş
odalardan oluşuyor. Önce atom bombası öncesi Hiroshima görüntüleri ile karşılaşıyorsunuz. Bu odada aynı zamanda 3
boyutlu görselleştirme ile bombanın düşüşü ve şehre etkisi canlandırılmış. Bir sonraki oda bombalama sonrası
Hiroshima’ya ait, köşede ise o dönem yakınlarda bir okulda öğretmen olan birinin olay anını anlatışını
dinleyebiliyorsunuz. Sonraki oda nükleer silahların keşfinden ve tarihçesinden bahsediyor. Almanya’nın denemeleri…
Einstein gibi bilim adamlarının bomba yapılabileceğini doğrulaması… Amerika’nın Hitler’den önce atom bombası yapma
telaşına girişi… Japonya’nın 2. Dünya Savaşındaki durumu… Bombaların atılacağı yerlerin belirlenişi… Bombaların ilk ve
sonraki etkileri… Yeni nükleer silah araştırmaları ve nükleer silah karşıtı hareketler, konferans ve antlaşmalar… En son
da alt katta bombanın atıldığı yerden kalma eşyalar, kurbanlardan hikayeler ile devam ediyor.

![Hiroshima Peace Park](/static/images/blog/0_XOAD5_izj5fEkkrj_.jfif)

Dışarı çıkmadan önce de isteğe bağlı olarak bir form doldurarak nükleer araştırmalara karşı hareket için imza
verebiliyorsunuz. Müzeden çıkınca park içerisinde anıt mezar, çocuk barış anıtı gibi yapıtları görebilirsiniz. Atomic
Bomb Dome bu parkın kuzeyinde nehrin hemen karşısında kalıyor. Açıkçası böyle gezip tozup eğlendikten sonra buralar
hafif bi hüzün bırakmıyor değil.

Çıkışta Fukuoka’ya dönmeden önce karnımı doyurmak için parkın kuzey çıkışındaki Okonomiyaki restoranına gittim. Daha
önce Miyajima’da ayak üstü yemiştim ama çok beğenmemiştim. Okonomiyaki için Japon pizzası diyorlar ama o kadar basit
anlatılacak bir şey değil şurada yapılışının videosu var:

Video için tıklayın:
[![Okonomiyaki](/static/images/blog/DSC06587.JPG)](https://youtu.be/nbpXdpBifZY "Okonomiyaki")

Bunların içindekilere göre çeşitleri ya da restorana göre tarzları farklı olabiliyor. Osaka ve Hiroshima’da farklı
usullerde yapılıyormuş. Dediklerine göre Hiroshimalılar Osaka’daki daha iyi diyormuş ama genelde Hiroshima usulü daha
ünlü sanki. Restorana geldiğimde 7–8 kişi sıradaydı, çıkarken de resimde gördüğünüz gibi en azından 10 kişi sırada (
içeride 4 kişi oturarak bekliyor) Ben de lezzete 9/10, sunuma 10/10 vererek buradan ayrılıyor. Bir sonraki tren ile
Fukuoka’ya, uçağımın kalkacağı şehre yola çıkıyorum. 

🔗 [Hiroshima tüm fotoğraflar](https://goo.gl/photos/BJtkvBPQCy2BPFFj7 "Hiroshima")

### Gün 11: Fukuoka — Canal City ###

Akşam Fukuoka’ya vardığımda saat 11’i geçiyordu. Rezervasyon yaptığım otel de istasyona
yürüme mesafesindeydi yürüyerek otele doğru gittim. Daha önce Fukuoka’da da eğlence hayatının gayet canlı olduğunu
duymuştum. Otel (Canal City’ye yakın) civarında alkolden ayakta zor duran 50 yaş civarı teyze, loş ışıklı sokaklarda
mekana davet eden çalışanları falan görünce bi saat öncesine kadar buraların daha coşkulu olduğunu anlıyorsunuz. Asıl
eğlence mekanları Tenjin bölgesindeymiş benim hem vaktim hem enerjim hem de pek hevesim yoktu, doğru otele gittim. 

Bir de daha ilk günü anlatırken söylediğim gibi burada pek İngilizce ya da en azından Romaji yazı da yok. Adam gel mel diyo
mekana ama dışarıdan bişey anlaşılmıyor içerde ne olduğu, camekanda bir kaç Japonca yazı o kadar. Birinin ıslıkla mekana
çağırdığını da ilk kez burada gördüm, pek tekin gelmedi. Biraz da o yüzden bulaşmadım. Ertesi gün gündüz gözüyle etrafı
gezdim iki nehir arası oluşmuş adacık çevresinde ve parklarında dolandım.

Bir de buraların en büyük AVM’si Canal City’ye
gittim. Çok çeşitli dükkanlar, ufak bi indirim marketi, çeşit çeşit restoran bulunuyor. Ara ara klasik müzik dinletip
bahçesinde fıskiyelerle gösteri de yapıyorlar. Ufak bir iki alış veriş yaptım akşam üstüne kadar burada takılıp, karnımı
doyurdum. Ardından önce otele gidip çantamı aldım sonra da akşamki dönüş uçağına yetişmek üzere metroya gittim.

Havaalanı durağında IC kartım içinde kalan parayı ve depozitosunu aldıktan sonra dönüp Japonya’ya hüzünlü bir veda
ettim. 

### Yemekler ###

Hemen baştan söyliyim, Japonya’da böcek falan yemiyolar!!! Hayır, köpek de yemiyorlar!!! Evet farklı bi
mutfakları var ama o kadar farklı değil. Genel itibariyle restoranları en ucuzu bile gayet temiz ve düzenli,
tezgahlardan da gönül rahatlığıyla alış veriş yapabilirsiniz. Aslında ara ara yukarıda yazılarda yemeklerden bahsettim
ama burada tekrar toparlamak istiyorum.

![Food in Japan](/static/images/blog/1_UBHGbUnmKIMjr1xvIA7_jw.jpeg)

Hızlıca ye kalk tarzı (bunun bi adı vardır heralde) restoranlar en kolay ve sağlam karın doyuracağınız yerler. Ben
buraya gelirken ufaktan araştırma yapıp 1000 yen’in altına rahat doyabileceğimi öğrenmiştim. Bu mekanlarda udon, noodle,
pilav, tavuk, kırmızı et, nugget vb ürünler ve bunlardan oluşan set menüler bulabilirsiniz. Set menü gayet doyurucu ve
hesaplı olabiliyor ama pilav üstü et gibi seçenekler de gayet bi öğününüzü geçirecek büyüklükte de olabiliyor. Benzer
bir menüyü Kyoto’da gayet düzgün bi mekanda 820 yene almıştım. Sınırsız yeşil çay da vardı. Benzer bi menüyü 700 yene
Tokyo’da istasyon yakınında da yedim.

![Food in Japan](/static/images/blog/0_h61LJWNseJ4KJHAs_.jfif)

Örnek fiyat için bi fotoğraf da yanda var yine 820 yen (dikkat domuz eti içerir) köri soslu nugget ve pilav. Domuz etine
denk gelmemek için ya çalışana sorun ya da emin olduğunuz tavuklu falan menüler seçin. Bir iki yerde “muslim menu” de
yazdığını görmüştüm. Yine resim çekmediğim Tokyo’da 750 yen tutan çorba — kırmızı et — pilav — salata menüsü de vardı.
Aynı yerde pilav üzeri et 600 yendi. Bunlar dışında daha düzgün mekanlarda özellikle kaliteli kırmızı et, mesela kobe
eti tatmak isterseniz 1500+ yeni gözden çıkarmanız gerekiyor. O parayı hakediyor mu derseniz bence çok da sıkışık bir
bütçeyle gitmiyorsanız bi sefer midenizi bayram ettirseniz fena olmaz.

![Food in Japan](/static/images/blog/0_c6bMJ0FmUxmiciJ6_.jfif)

Yukarıdaki gibi dana eti ve biralı bir masa Tokyo Shibuya’da güzel bi mekanda 2000 yeni bulabiliyor. Kobe eti için de
belki biraz daha fazla vermeniz gerekebilir. Bira mekanlarda biraz pahalı ama 7Eleven gibi marketlerden alırsanız
250–300 yen tutuyor.

Peki tezgahlar neler var? kalabalık turistik yerlerde, bazı tapınak girişlerinde, parklarda ya da festival alanlarında
bol bol tezgahta yiyecek görebilirsiniz. Patates kızartması, tatlılar, dondurmalar (rendelenmiş buz üzerine sıvı aroma),
çeşit çeşit et, sosis vb yemekler, tokeyaki hatta okonomiyaki gibi yiyecekler tezgahlarda bulunabiliyor. (Okonomiyaki
yiyecekseniz düzgünce restoranında yiyin derim) Eğer oturmiyim dolaşmaya devam edeyim diyorsanız bu şekilde karnınızı
doyurabilirsiniz. Onun dışında doyacak kadar yiyecekseniz küçük restoranlardan daha ucuz olmuyor. Temizlik konusunda
gayet iyiler sıkıntı yaşamazsınız.

![Food in Japan](/static/images/blog/1_dCIU_XdvRu5C2ustuhoXuA.jpeg)

### Ekonomi ###

Açıkçası para meselelerine çok giresim yoktu ama Japonya’yı gezmeye hevesli kim varsa ilk olarak param yeter mi
derdine giriyor o yüzden detaylıca yazmak, biraz da ön yargıları kırmak istiyorum. Öncelikle Japonya’nın en büyük
dezavantajı uçak biletlerinin pahalı olması. Ben vaktim bol olduğundan (Ocak’ta bakmaya başladım, Şubat’ta bileti aldım
Mayıs’ta gittim) ilk gördüğüm ucuz bileti almadım. Farklı sitelerden (skyscanner, turna,…) aramalar yapıp, fiyat
alarmları oluşturup, email atmalarına da izin verdim. 

Ayrıca 2 aktarmaya da aktarma süreleri çok uzun olmadıkça razı
oldum. Gidiş örneğin 13 saat yerine 20 saat oldu ama 1400 TL (Dolar kuru 3.600 civarıydı) gibi çok uygun bir fiyata
buldum. Bu uygun fiyatın bir sebebi de Tokyo değil Fukuoka’ya inmem. Skyscanner’da sadece ülke seçip de arama
yapabiliyorsunuz. O da size hangi şehre en ucuz ne kadara var çıkartıyor. Ya da sadece ay seçerek arama da
yapabiliyorsunuz. Bu sayede hangi ay daha ucuz onu görebiliyorsunuz. Benden daha ucuza bilet aldığını iddia edenler de
gördüm ama olasılık hesabını nasıl yaparız bilmiyorum :)

Eğer benim gibi uzun vadeli plan yapıyorsanız parayı direk dolar olarak biriktirmek isteyebilirsiniz. Örneğin ben bileti
aldıktan sonra gidene kadar dolar ciddi arttı ama beni çok etkilemedi. Yol konusu kapanmadan ülke içindeki yol
masraflarına da değineyim. 1–2 ay öncesinden 2 haftalık JRPass aldım ki bu da 1200 TL civarında tuttu. Bu pass sınırsız
tren bileti gibi birşey. Her hatta geçmiyor en hızlı bullet trainde geçmiyor mesela ya da özel subway hatlarında ama %90
geçiyor ya da geçen alternatifi oluyor diyebiliriz. Alınmaya değer mi evet, zorunda mısınız alternatifi yok mu
değilsiniz alternatifi var. Benim planım neredeyse ülkenin tamamını kapsadığı için JRPass’ın genel geçerli olanını almak
zorunda kaldım. Eğer siz sadece Osaka Koyoto civarını gezecekseniz ya da sadece Tokyo civarı yapacaksanız bölge bölge
ayrılmış JRPass’lar da var. Ya da 1 hafta bi bölgesel pass diğer hafta diğeri gibi de yapabilirsiniz. Başka bi
alternatif de otobüs olabilir. Yine bir gezginden duyduğum şehirler arası ulaşım için, saat saat güzel detaylı bi plan
ile çok daha uyguna sadece otobüs kullanabilirsiniz de. Bunun bi avantajı da gece yolculukları yaparak uzun yollarda
uyuyarak otel parasından yırtabilirsiniz. Tabi biraz yıpratıcı olacaktır bu şekilde. 

Şehir içi ulaşım için zaten ilk
yapacağınız iş IC kart çıkarmak (farklı isimleri olabiliyor IC genel adı) ben 12 gün için ara ara JRPass geçmeyen
hatlara da girmeme, bazen otomatlardan içecek almama rağmen 5000 yen civarı koyduğum paradan 1500 yen civarı arttı.
Şehir içi hatlar bahsettiğim gibi yol uzunluğuna göre 100–300 yen gibi bi aralıkta değişebiliyor ama genelde 150–200
gibi diyebiliriz. Eğer JRPass var ve geçen yerleri tercih ederek kullandıysanız çok bi para harcamazsınız. 

Kalacak yer
olayı için de bookingi sağlam kullanırsanız ortalama gecesi 100 TL altında tutabilirsiniz. Ben yine 2–3 ay öncesinden
başlayarak ücretsiz iptalli rezervasyonlar yaptım. Daha ucuz, daha merkezi ya da daha kaliteli yer buldukça da iptal
edip bulduğuma rezervasyon yaptım. Hatta Fukuoka’da 2 sefer ve Osaka’da gayet düzgün küvetli falan otellerde kalmama
rağmen 11 geceye 1000–1200 civarı kalacak yer masrafım oldu. Yemek için yukarıda değindim ama özet olarak 500–1000 yen
arasına doyabilirsiniz. Bu da 15–35 TL’ye denk geliyor ki İstanbulda herhangi bir AVM’de yediğinizde de 15'den aşağı
kalkamıyorsunuz zaten. 

İyice çakallık yapacaksanız 7Eleven’lardan doyurucu bişeyler bakabilirsiniz, 500 yen altına bile
öğün kapatabilirsiniz. Ayrıca hostellerde kalıyorsanız genelde mutfaklarında kahvaltı ücretsiz oluyor (yine de
rezervasyon yaparken bunun yazdığına emin olun) Orada kahvaltıyı halledip üstüne ekmek arası yapıp çantaya atarak öğleni
de bedava aradan çıkarabilirsiniz, ben Miyajima’da öyle yapmıştım. 

Müze, tapınak, bahçe vs girişleri de eğer bedava
değillerse 200–600 arasında değişiyor. Bedava olması ünlü olmadığı ya da görülecek şeyin az olduğu anlamına gelmiyor bu
arada. Genel olarak gitmeden önce günlük 800-1000 yen gibi bi miktar müzelere ayırırım diye hesap etmiştim. Aşağı yukarı
tahminim tuttu, ki çok da birşeyden eksik kalmadım bu anlamda.

Son olarak bu rakamlar Avrupa gezeyim Japonya çok pahalı
diyenler için örnek olur umarım. Uçak biletini ucuz bulduktan sonra Japonya, büyük Avrupa ülkelerinin başkentlerinden
daha pahalı değil gördüğünüz gibi.

### İnsanlar ve Kültür ###

Japonlarla benzer olduğumuz, dikkatimi çeken birkaç nokta var.
Öncelikle futon yatak diye ballandıra ballandıra anlattıkları olay bizim annelerimizin yatıya misafir geldiğinde açtığı
yer yatağından başka bişey değil. Anladığım kadarıyla İngilizce olayında da bizim gibiler, anlıyorlar ama
konuşamıyorlar :) Dilleri de bize benziyor, cümle yapıları aynı; özne tümleç yüklem şeklinde. 

Çok yardım severler,
muhtemelen birşey sormazsanız kalkıp ne oldu demezler ama birşey sorarsanız sizi utandırana kadar yardım etmeye
çalışırlar. Başıma böyle 2 olay geldi biri Osaka başlığında anlattığım olay. Diğeri de şöyle: Kyoto’da ilk günün akşamı
dönerken hosteli bulamadım, çok ara bi yerdeydi. Sabah gittiğim yer, yön olarak biliyorum ama sokak sokak taramama
rağmen bulamayınca sordum birine. Önce o bilemedi harita çıkardı cebinden orda da bulamadık. Sonra kalktı birini aradı
300 metre kadar ilerden adamı çağırmış, adam kalktı geldi yanıma, sordum o da bilemedi, yerin dibine girdim :D En son
dedim Toys’R’us nerede, tabi bi anlam veremedi önce. Tarif ettim önünden geçmiştim sabah diye o zaman anladı gösterdi
yerini de ben de oradan bulabildim.

Trafik kurallarına full uyacaksınız istisnası yok, ara sokakmış araba gözükmüyormuş
yok. Bir de gürültü yapmayın, özellikle trende neredeyse hiç konuşulmuyor. Mesela telefonu çalan ne yapacağını
şaşırıyor, genelde açıp sonra ariyim falan diyip kapatıyor. İnsanlar genelde düzgün giyimli ve gayet temiz. Bir
arkadaşın deyimiyle kendinizi Dove reklamında gibi hissedebilirsiniz. Ağzında maske olan çok kişi göreceksiniz bu da
hasta olduklarında bulaştırmak istememelerindenmiş. İnsanları bırak, özellikle Kyoto’da yerler de çok temiz, her sokak
bal dök yala nasıl olur bilmiyorum. 

Çöp kutusu bile çok az, sanırım az çöp çıkarma gibi bir şey de söz konusu. Pet şişe
vs gibi çöpleri yol kenarlarındaki otomatların yanındaki çöplere bırakabilirsiniz. Bir de bazı marketlerin önlerinde de
olabiliyor. Onun dışında öyle bizdeki gibi her sokakta bi çöp kutusu diye bişey yok. Olan yerde de genelde plastik pet,
kağıt vs diye ayrı ayrı. 

Bahçecilik çok gelişmiş, yine Kyoto özelinde konuşacak olursak normal evlerin bile bahçeleri
belli ki düzenli bakımdan geçiyor. Çok yaşlı, iki büklüm insanlar bile çalışabiliyor. Her kim nerede çalışıyorsa da
işini en iyi şekilde yapmak için ciddi özveri harcıyor. Bu onlar için norm haline gelmiş. Herkes işinde kendini sorumlu
hissediyor, sorunlar kendilerinden kaynaklanmasa da sorumluluk üstlenip problemi çözmek için üzerine atlıyorlar. 

İlginç
bir şekilde Japonya’da bol bol kapaklı telefon kullanan görebilirsiniz. Özellikle yaşlı kesim akıllı telefonlara pek
alışamamış anlaşılan. Web siteleri de özellikle tasarım anlamında batıdaki akımları yakalayamıyor. Para üstü konusunda
da çok titizler bizdeki 5 kuruşa karşılık gelecek bir parayı bile para üstü olarak verebiliyorlar ya da sizden ödemenizi
bekleyebiliyorlar. Yaşanmış olay: Bir marketten alışverip yapıp 2 kuruş para üstü aldığınızı düşünün (Düşünemedi).
Ayrıca genelde bahşiş beklentileri de yok.

### Tüm Resimler ###

🔗 [Fukuoka Resimler fotoğraflar](https://goo.gl/photos/ewYAku3t9QuHbWu79 "Fukuoka Resimler")

🔗 [Miyajima Resimler fotoğraflar](https://goo.gl/photos/vcbYzQaYQKjCUpF19 "Miyajima Resimler")

🔗 [Osaka Resimler fotoğraflar](https://goo.gl/photos/pg18wrmfJBscZshc7 "Osaka Resimler")

🔗 [Osaka Science Museum fotoğraflar](https://goo.gl/photos/f3LLa835x6DZoDSU8 "Osaka Science Museum")

🔗 [Kyoto Aoi Matsuri fotoğraflar](https://goo.gl/photos/Zd4j6ehAJnDor3Eu8 "Kyoto Aoi Matsuri")

🔗 [Kyoto Ginkakuji Higashiyama fotoğraflar](https://goo.gl/photos/44SsRWQNfMjZ6LDW6 "Kyoto Ginkakuji Higashiyama")

🔗 [Kyoto Philosophers Path — Honen-in — Zenrin-ji fotoğraflar](https://goo.gl/photos/X22out2TpbQgvimr5 "Kyoto Philosophers Path — Honen-in — Zenrin-ji")

🔗 [Kyoto Nanzenji Temple fotoğraflar](https://goo.gl/photos/tgi47L98HDT5RBF28 "Kyoto Nanzenji Temple")

🔗 [Kyoto Yasaka Shrine fotoğraflar](https://goo.gl/photos/tQVLSLJk3n17K5hG8 "Kyoto Yasaka Shrine")

🔗 [Kyoto Gion Corner fotoğraflar](https://goo.gl/photos/VugjQbudCRbRF6286 "Kyoto Gion Corner")

🔗 [Kyoto Arashiyama Scenic Railway fotoğraflar](https://goo.gl/photos/rZ2EewaoXqhqGgsM7 "Kyoto Arashiyama Scenic Railway")

🔗 [Kyoto Arashiyama Preserved Street fotoğraflar](https://goo.gl/photos/NmwGWQpwFnMcd1dh8 "Kyoto Arashiyama Preserved Street")

🔗 [Kyoto Arashiyama Monkey Park fotoğraflar](https://goo.gl/photos/pq4UmQxrbJvBdEsL8 "Kyoto Arashiyama Monkey Park")

🔗 [Kyoto Arashiyama fotoğraflar](https://goo.gl/photos/GXBosbMr8U1rPo5y5 "Kyoto Arashiyama")

🔗 [Kyoto Bamboo Grove fotoğraflar](https://goo.gl/photos/XfjU12R6EGFtmXfq5 "Kyoto Bamboo Grove")

🔗 [Kyoto Genel fotoğraflar](https://goo.gl/photos/BM4FEB9m3Wq6EmMG7 "Kyoto Genel")

🔗 [Kyoto Fushimi Inari Taisha fotoğraflar](https://goo.gl/photos/ycautQhHYcvUwRUKA "Kyoto Fushimi Inari Taisha")

🔗 [Nara Park — Todaiji — Kasuga Taisha fotoğraflar](https://goo.gl/photos/99T7i9gauZByCymh6 "Nara Park — Todaiji — Kasuga Taisha")

🔗 [Nara Isuien Garden fotoğraflar](https://goo.gl/photos/38cd4ppAFYv4EnHW7 "Nara Isuien Garden")

🔗 [Tokyo Tower — Zojoji fotoğraflar](https://goo.gl/photos/9E8YUfZEoTuhwnQB6 "Tokyo Tower — Zojoji")

🔗 [Tokyo Imperial Palace East Gardens fotoğraflar](https://goo.gl/photos/iGXgDn9KicwVq2hn9 "Tokyo Imperial Palace East Gardens")

🔗 [Tokyo Kyu Shiba Rikyu Garden fotoğraflar](https://goo.gl/photos/UprQmDKV6cGmJt1a8 "Tokyo Kyu Shiba Rikyu Garden")

🔗 [Tokyo Ueno Park fotoğraflar](https://goo.gl/photos/q6uno2twUWU1cM4d6 "Tokyo Ueno Park")

🔗 [Tokyo National Museum fotoğraflar](https://goo.gl/photos/jqNMq4h53rWi9GUt5 "Tokyo National Museum")

🔗 [Tokyo Sensoji Temple — Sanja Matsuri fotoğraflar](https://goo.gl/photos/1CdhDrMWtfuWheaZA "Tokyo Sensoji Temple — Sanja Matsuri")

🔗 [Tokyo Shibuya fotoğraflar](https://goo.gl/photos/iwUAuokojvHEw9YN6 "Tokyo Shibuya")

🔗 [Hiroshima fotoğraflar](https://goo.gl/photos/BJtkvBPQCy2BPFFj7 "Hiroshima") 